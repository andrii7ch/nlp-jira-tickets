Україна та Польща можуть укласти угоду щодо сезонних працівників, щоб "врегулювати актуальні питання перебування українських трудових мігрантів" у Польщі.

Як повідомляє "Європейська правда" з посиланням на пресслужбу МЗС України, про це йшлося на зустрічі заступника міністра закордонних справ України Василя Боднара з послом Польщі в Україні Бартошем Ціхоцьким.

"Враховуючи динаміку прикордонного руху останніх днів, Україна та Польща будуть працювати над відновленням регулярного транспортного сполучення. У цьому контексті також будуть узгоджуватися питання спрощення процедур отримання робочих віз та перетину спільного кордону громадянами.

Сторони розглядають можливість укладення угоди в галузі працевлаштування сезонних робітників, яка дозволить врегулювати актуальні питання перебування українських трудових мігрантів на території Польщі", - йдеться у повідомленні пресслужби МЗС.