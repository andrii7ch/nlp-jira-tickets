У Грузії за результатами підрахунку голосів на парламентських виборах перемогла правляча партія «Грузинська мрія». Прихильники опозиції не погодилися з результатами та почали протест під будівлею парламенту.
Партія «Грузинська мрія» перемогла на парламентських виборах у Грузії з 48,15% голосів.
Після оголошення результатів у центрі грузинської столиці, Тбілісі, почали збиратися прихильники опозиції, які не згодні з результатами парламентських виборів. На акцію протесту також прийшли представники опозиційних партій.
Протестувальники зібралися під будівлею парламенту Грузії та перекрили рух по проспекту Руставелі. Загалом кілька тисяч людей вимагають нових виборів.
Представники опозиції заявляють, що вибори були фальсифіковані владою. Незгодні з офіційними підрахунками оголосили, що розпочнуть постійні акції протесту з двома вимогами: призначення позачергових виборів та відставка голови ЦВК зі зміною складу комісії.
Найближчий мітинг опозиція планує провести вже за тиждень — 8 листопада. Передбачається, що у Тбілісі до активістів можуть приєднатися представники регіонів.
Нагадаємо, 31 жовтня у Грузії обирали депутатів до парламенту за новими правилами. Так, 120 місць у парламенті заповняться за пропорційними списками, а лише 30 — за мажоритарними. Раніше ж це співвідношення було рівним.
Також уперше бар'єр проходження в парламент для партій становить лише 1% (раніше він становив 5%). Водночас виборчі блоки мають набрати стільки відсотків, скільки партій входить у блок.
За 150 депутатських крісел змагаються 48 партій і 2 виборчих блоки. Фактично завдяки низькому прохідному бар'єру Грузія має величезні шанси отримати багатопартійний парламент.