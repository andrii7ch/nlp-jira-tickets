Американська аерокосмічна компанія SpaceX вивела на орбіту Землі чергову партію міні-супутників з проекту Starlink — вони мають роздавати інтернет по всій планеті.
Орбітальну групу супутників поповнили ще 60 апаратів, тепер їх загалом — 833. Вивела супутники у космос ракета-носій Falcon 9, її перша ступінь вдало приземлилась на плавучу платформу в Атлантичному океані, щоби в майбутньому її знову могли використати.
SpaceX зазначила, що проект Starlink поки залишається на початковій стадії, його команда продовжує тестувати систему і збирає дані про роботу супутників.
Цей запуск став 14-им, попередні відбулися на початку жовтня і вересня. Під час 12-ої місії у компанії розповіли про результати тестування супутникового інтернету. Там кажуть, що супутники показали наднизьку затримку і швидкість завантаження понад 100 Мбіт/с.
«Це досить швидко, щоб одночасно передавати декілька фільмів HD», — заявили тоді в компанії.
У серпні на Reddit опублікували перші дані з бета-тестування супутникового інтернету.
Під час 13-ої місії SpaceX встановила інтернет від Starlink у 20 домах в резервації індіанців племені Хох, яке проживає у віддаленому районі на заході штату Вашингтон. Доступу до інтернету там не було або він був дуже обмеженим.