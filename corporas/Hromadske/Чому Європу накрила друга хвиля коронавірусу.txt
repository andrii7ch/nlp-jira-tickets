Більшість нових випадків COVID-19 у Європі можуть бути пов’язані з новою мутацією коронавірусу, яка може бути більш заразною, ніж попередні. Таке припущення висловили вчені з Базельського університету та Швейцарської вищої технічної школи Цюріха (Швейцарія) та іспанського проєкту SeqCOVID.
Науковцям вдалося проаналізувати дані про генетичний матеріал коронавірусу з 12 країн Європи, а також Нової Зеландії та Гонконгу. Так їм вдалося виявити нову його мутацію, 20A.EU1, яка вперше виникла в червні на північному сході Іспанії серед тамтешніх фермерів.
До жовтня 20A.EU1 уже була зафіксована в усіх досліджуваних країнах. Як припускають автори, найімовірніше, Європою нову мутацію вірусу (а також її різновид, 20A.EU2) рознесли відпочивальники, що влітку були в Іспанії.
До прикладу, чотири з п’яти нових випадків COVID-19 у Великій Британії, за підрахунками дослідників, припадають саме на нову мутацію. А потрапила вона в країну від 250 окремих людей у липні-серпні. Водночас у Гонконгу 20A.EU1 поширилася лише від одного джерела, а в Новій Зеландії — від трьох окремих випадків зараження.
Автори висновують, що обмеження й перестороги, ухвалені в Європі в літній час, загалом не змогли запобігти поширенню коронавірусу континентом. Утім щодо природи нової мутації вони висловлюються дуже обережно — бо даних недостатньо.
Стрімке поширення 20A.EU1 та 20A.EU2 може вказувати на те, що ця мутація є заразнішою за попередні, але робити категоричний висновок поки не можуть. Так само їм важко відповісти, чи є ця мутація коронавірусу більш летальною, ніж попередні.
За даними Всесвітньої організації охорони здоров'я, саме на Європу нині припадає найбільша кількість виявлених випадків COVID-19 у світі. За 29 жовтня, приміром, понад 239 тисяч європейців дізналися, що в них COVID-19 — а у світі загалом це число склало понад 479 тисяч (тобто у понад два рази більше).
Нині в Європі майже 10,3 мільйона людей хворіли чи хворіють коронавірусною хворобою — більше лише на Американському континенті, де це число наблизилося до 20 мільйонів (станом на 29 жовтня).
Європейські країни в останні тижні повідомляють про рекордну кількість хворих на COVID-19 або померлих від ускладнень, пов'язаних із коронавірусною хворобою. Низка країн (Ірландія, Велика Британія, Чехія, Італія, Франція, Німеччина) вже оголосили про часткове повернення коронавірусних обмежень, запроваджених навесні.