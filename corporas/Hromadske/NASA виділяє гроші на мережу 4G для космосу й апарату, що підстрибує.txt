Американське аерокосмічне агентство NASA обрало проєкти, на які загалом витратить 370 мільйонів доларів. Нові розробки мають допомогти в майбутніх місіях NASA на Місяць та Марс.
Усі проєкти поділили на три групи. Перша — розробки технологій управління кріогенними паливами у невагомості. Компанія Lockheed Martin отримала найбільший грант у цій категорії — 89 мільйонів доларів на демонстрацію використання рідкого водню, який вважається «найскладнішим кріогенним паливом для тестування на орбіті».
Також у цій групі 53 мільйони доларів отримала SpaceX Ілона Маска. Компанія має продемонструвати перекачування 10 тонн рідкого кисню між резервуарами корабля Starship.
Компанія Eta Space має продемонструвати під час тестового польоту використання кріогенного палива. На це виділили 27 мільйонів доларів. А United Launch Alliance отримали 86 мільйонів для розробки кріогенного палива на основі рідкого кисню та водню.
Друга група — розробки для дослідження поверхні Місяця. Компанія Intuitive Machines отримала грант на 41,6 мільйона доларів та має розробити невеликий апарат, що підстрибуватиме для дослідження місячних кратерів. Він також має доставляти кілограм вантажу на понад 2,5 кілометри та знімати поверхню з високою роздільною здатністю.
Виробник мобільних телефонів Nokia за 14,1 мільйона доларів має запровадити 4G мережу зв'язку в космосі. Система повинна забезпечити зв'язок на поверхні Місяця на великих відстанях, більшу надійність, ніж сучасні стандарти, а також збільшити швидкість передачі даних.
Компанія Masten Space за 2,8 мільйона повинна створити хімічне джерело тепла та електроенергії, що допоможе пристроям працювати в екстремальних умовах вночі на Місяці.
Третя група — демонстрації систем для точної посадки. Грант отримала одна компанія на 10 мільйонів доларів — Masten. Вона має представити систему для точної посадки та запобігання зіткненням у космосі.