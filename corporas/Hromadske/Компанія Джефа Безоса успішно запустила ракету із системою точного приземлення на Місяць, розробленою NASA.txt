Космічна компанія Blue Origin, що належить американському мільярдеру Джефу Безосу, здійснила успішне випробування власної ракети New Shepard із системою точного приземлення на Місяць, розробленою Національним аерокосмічним агентством США (NASA).
Під час випробування, яке тривало загалом трохи більше 10 хвилин, New Shepard злетіла на висоту 106 кілометрів над рівнем моря. Після цього капсула ракети та її ступінь, що повертається, розділилися й окремо приземлилися.
На борту New Shepard були 12 наукових вантажів, зокрема і система «Демонстрація сенсора виходу з орбіти, спуску і приземлення», розроблена NASA. Ця система має забезпечити високоточне приземлення космічних апаратів на поверхню супутника Землі.
У перспективі згадана система уможливить довготривалі космічні дослідження, а також зможе застосовуватися і для освоєння Марса, кажуть у Blue Origin. До речі, на борту New Shepard під час тестування були десятки тисяч листівок, на частині з яких були й штампи програми NASA з освоєння Місяця «Артеміда».
Для New Shepard це було 13-те випробування загалом і сьоме успішне випробування поспіль, що в компанії називають рекордом для цієї моделі. Ракета призначена для суборбітальних польотів — як дослідницьких, так і туристичних.
У серпні Starship — прототип ракети-носія компанії SpaceX Ілона Маска, головного конкурента Безоса в освоєнні космосу, — успішно піднявся в повітря на 150 метрів і приземлився на землю.
Цей «стрибок» став п’ятим (і першим успішним) випробуванням прототипу, який Ілон Маск планує використовувати для запуску космічних місій на Марс і Місяць.
Йдеться про космічну програму «Артеміда», яка має на меті до 2024 року висадити на поверхню супутника Землі «першу жінку й наступних чоловіків». Мета програми полягає в організації наукових досліджень та пошуку економічних вигод від використання Місяця. Йдеться, зокрема, про перетворення супутника на майданчик для подальшого дослідження Марсу.