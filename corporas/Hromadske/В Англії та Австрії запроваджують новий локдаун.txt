На тлі збільшення кількості інфікованих коронавірусом в Англії з 5 листопада поновлять суворий карантин. Закриють магазини, паби, ресторани та розважальні заклади. Людей закликають залишатися вдома. Локдаун також чекає на Австрію з 3 листопада.
Про нові обмеження в Англії 31 жовтня оголосив прем’єр-міністр Великої Британії Борис Джонсон, пише The Guardian.
«Ми повинні діяти зараз, щоб стримати цей осінній спалах коронавірусу», — заявив Джонсон і додав, що обмеження повинні діяти до 2 грудня.
Людей закликають залишатися вдома тоді, коли це можливо. Водночас їм не заборонятимуть покидати помешкання для навчання, відвідування лікаря, покупок товарів першої необхідності та роботи, якщо вони не можуть працювати з дому.
Також дозволені прогулянки на свіжому повітрі з членами сім’ї або з однією людиною, яка не є родичем.
Заклади громадського харчування зможуть працювати на винос та доставляти їжу. Водночас прем’єр наголосив, що розуміє усю важкість ситуації для бізнесу: «Я не будую ілюзій щодо того, на скільки важко буде компаніям, які пережили уже ці складності цього року. Я щиро дуже співчуваю».
Школи, коледжі та університети продовжать роботу, на відміну від періоду весняного локдауну.
Також Джонсон попередив про заборону на міжнародні поїздки, окрім випадків, коли вони здійснюються з робочою метою.
В Австрії про посилення карантину повідомив федеральний канцлер Себастіан Курц, передає «Укрінформ». Локдаун запроваджують з 3 листопада і до кінця місяця.
За словами глави уряду, в цей час буде заборонено проводити культурні та спортивні заходи (за винятком професійного спорту), а також заходи у сфері дозвілля. З вівторка припиняють прийом туристів заклади готельної сфери, хоча вони зможуть розміщувати людей, які прибувають у відрядження. Також до кінця листопада не працюватимуть заклади громадського харчування: ресторани, бари та кафе зможуть лише доставляти їжу.
Щоб обмежити соціальні контакти, заборонять зустрічі між представниками понад двох родин. Крім того, вводять комендантську годину з 20:00 до 06:00. Водночас це обмеження, яке попередньо діятиме до 12 листопада, не передбачає повну заборону: виходити можна буде по роботі, щоб допомогти іншим людям, для купівлі продуктів чи ліків, а також для пробіжки, прогулянки чи вигулу собак.
«Де-факто це значить, що не можна буде ходити у гості — виходити з власного дому у період часу між 20:00 та 06:00 для зустрічі з іншими людьми», — розповів Курц.