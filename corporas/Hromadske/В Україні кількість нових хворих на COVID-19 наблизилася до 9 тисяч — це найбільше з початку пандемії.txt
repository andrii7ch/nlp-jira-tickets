В Україні за минулу добу, 2 листопада, коронавірусне захворювання підтвердили у 8 899 людей — це найбільше з початку пандемії. Також відомо, що вчора 5 100 пацієнтів одужали, а 157 — померли від ускладнень.
Про це свідчать дані карти Ради національної безпеки та оборони щодо поширення коронавірусу.
За весь час епідемії в Україні COVID-19 виявили 411 093 випадки інфікування. З них 168 868 людей одужали, а 7 532 — померли від ускладнень. Понад 234 тисячі пацієнтів продовжують лікуватися.
Найбільше хворих за добу виявили у Києві (789), на Харківщині (712), Хмельниччині (506), Донеччині (496), Житомирщині (470) та Одещині (460). Найменше випадків зафіксували у Кіровоградській та Луганській областях — 21 та 121 відповідно.
Восени пандемія почала набирати обертів і в Україні, і майже в усьому світі. Зараз у нас фіксують 6-8 тисяч випадків на добу. Київська школа економіки навіть прогнозує 10 тисяч хворих за добу у листопаді.
У МОЗ розробили алгоритм дій у разі погіршення ситуації відповідно до чотирьох рівнів небезпеки. Детальніше про них тут. Лише зазначимо, що жорсткий карантин обіцяють по всій Україні, коли щодоби виявлятимуть 11-15 тисяч хворих.
Поки в Україні діє адаптивний карантин, у межах якого регіони поділяють на карантинні зони за рівнем поширення COVID-19.