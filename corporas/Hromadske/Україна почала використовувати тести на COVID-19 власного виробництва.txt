В Україні почали впроваджувати тест-системи на виявлення COVID-19 вітчизняного виробництва. На закупівлю таких тестів вже виділили приблизно мільярд гривень.
Про це у Верховній Раді заявив міністр охорони здоров'я Максим Степанов.
«Ми завершили випробування українських тест-систем на визначення методом ІФА антиген до SARS-Cov-2 і вже втілюємо їх в Україні», — розповів Степанов.
Він також додав, що Кабінет Міністрів виділив понад 1,2 млрд гривень на тестування. З цієї суми 1 млрд гривень спрямують на закупівлю тестів, що дозволить проводити ще мільйон досліджень на місяць.
За минулу добу було здійснено 34 818 тестувань методом ПЛР та 26 018 — методом ІФА. Від початку епідемії в Україні провели 3 379 029 ПЛР-тестувань.
За минулу добу, 2 листопада, коронавірусне захворювання підтвердили у 8 899 людей — це найбільше з початку пандемії. Також відомо, що вчора 5 100 пацієнтів одужали, а 157 — померли від ускладнень.
За весь час епідемії в Україні COVID-19 виявили 411 093 випадки інфікування. З них 168 868 людей одужали, а 7 532 — померли від ускладнень. Понад 234 тисячі пацієнтів продовжують лікуватися.