У Молдові 1 листопада відбулися вибори президента. Попередні опитування показують, що більшість здобуває чинний очільник країни Ігор Додон, який балотувався як незалежний кандидат, а на другому місці — його головна конкурентка від партії «Дія і солідарність» Майя Санду.
Про це свідчать попередні дані Центральної виборчої комісії Молдови за результатами обробки 42,4% бюлетенів.
Згідно з ними, Додон отримав 36,5% голосів виборців, а Санду — 30,3%. На третьому місці з 16,1% голосів — кандидат від «Нашої партії» Ренато Усатий, який раніше був союзником Додона, але перейшов в опозицію.
Схожі результати дають і перші опитування виборців, повідомляє NewsMaker. Зокрема, опитування організації Watchdog дає Додону 40,9% голосів, Санду — 34,6%, а Усатому — 11,5%. В опитуванні взяли участь 3900 людей, із них 2500 проголосували; похибка становить 2,5%.
Інші результати, але з таким же розташуванням кандидатів, дає опитування Intellect Group: 28,5% підтримали Ігоря Додона, 21,5% — Майю Санду, 8,8% — Ренато Усатого. У цьому опитуванні взяли участь майже 2600 респондентів.
Центральна виборча комісія Молдови визнала вибори такими, що відбулися: станом на 21:00 явка становила 42,8% — це означає, що свої голоси віддали понад 1,2 мільйона виборців у Молдові.
У разі, якщо жоден із кандидатів не набере більше ніж 50% голосів за остаточними результатами голосування, у Молдові 15 листопада відбудеться другий тур виборів.
Голосування на виборах президента в Молдові тривало із 07:00 до 21:00. На закордонних виборчих дільницях ЦВК продовжила голосування через великі черги після наполягання Майї Санду — вона користується більшою підтримкою в молдован за кордоном.
Хворі на COVID-19 могли або проголосувати до 15:00 удома, або після 15:00 — на дільницях окремо від інших. Крім того, щоб віддати голос, треба було прийти із власною ручкою й обов’язково в масці — їх також роздавали на вході до дільниць.
Для мешканців невизнаного Молдовою Придністров’я відкрили 42 дільниці для голосування (порівняйте з понад 2000 на решті території країни й 139 — за кордоном). Там, за даними ЦВК станом на 18:00, проголосували 14 тисяч людей.
Крім того, ЦВК заборонила під час виборів підвозити більше ніж 8 людей автобусами до дільниць, визначивши порушення цієї норми як підкуп виборців.