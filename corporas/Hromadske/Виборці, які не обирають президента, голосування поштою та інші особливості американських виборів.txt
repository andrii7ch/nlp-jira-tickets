Пів тижня залишилося до виборів президента США — але їхні результати ми навряд чи дізнаємося скоро. Та й вибори президента США — насправді не лише вибори президента. За опитуваннями, більшість американців підтримують демократа Джо Байдена — але й досі не факт, що він переможе. Чому все так складно? Відповідаємо на головні питання про одну з найважливіших політичних подій у США цього року.
Голосування у США — непряме або багатоступеневе. Головне, що треба розуміти про систему обрання президента в Америці — за нього голосуєте не безпосередньо ви (якщо маєте американське громадянство і щонайменше 18 років), а спеціальна колегія виборщиків. Саме їх ви умовно наділяєте повноваженнями віддавати голоси за кандидатів.
Ці люди — переважно чиновники або місцеві партійні діячі від демократів чи республіканців, яких відбирають на з‘їздах партій. У колегії 538 людей: від кожного штату своя кількість, пропорційна його населенню. До того ж різниця значуща: скажімо, виборщиків від рідного для Джо Байдена Делаверу — лише 3, а від найбільш населеної Каліфорнії — 55.
Для перемоги кандидат має вибороти щонайменше 270 голосів представників у колегії виборщиків. Здебільшого всі голоси виборщиків у штаті забирає кандидат, якого місцеві виборці підтримали найактивніше. Така норма прописана в законодавстві всіх штатів, окрім двох. Якщо її порушити, виборщиків можуть притягнути до відповідальності чи навіть замінити.
Важливу роль на виборах відіграють «штати, які вагаються» (swing states). Це штати з мінливими політичними вподобаннями — на виборах вони не підтримують стабільно республіканців або демократів, як більшість штатів. І часто саме виборщики звідти остаточно вирішують, хто ж буде переможцем. Щоразу набір таких штатів може змінюватися. У 2016-му їх було два, а у 2020-му — аж вісім.
Якщо поглянемо, де відбувалося найбільше передвиборчих з‘їздів Трампа останнім часом і де найактивніше вів агітацію Байден (до речі, він витратив на це втричі більше коштів за чинного президента), зрозуміємо, про які саме штати йдеться: Айова, Вісконсин, Мічиган, Флорида, Пенсильванія, Огайо, Аризона, Північна Кароліна. За попередніми підрахунками, для впевненої перемоги на виборах Трамп має виграти бодай у шести з цих штатів.
Голосуванням у штатах не обмежуються всі цікавинки президентських виборів. Значний вплив на результат може мати джерімендерінг (gerrymandering, або виборча геометрія / географія). Влада штату має право штучно «перекроювати» межі виборчих округів. Робить вона це, аби бути певною: співвідношення політичних сил у цих округах зміниться і переможе потрібний кандидат. Так, це не зовсім чесно, бо порушує рівність виборчих прав американців.
Звісно, нинішні вибори й становище кандидатів відрізняються від подій 2016 року. У Байдена не такий високий антирейтинг, як був у Клінтон — а тому не так багато виборців голосуватимуть за Трампа лише тому, що їм не подобається нинішній кандидат від демократів. Та й компромат на Гантера Байдена в американських ЗМІ так активно не розійшовся, як це було з листуванням Клінтон (не в останню чергу тому, що його поширення блокували соцмережі), а тому й шансам Байдена обратися він зашкодить менше.
Зрештою, Трамп уже не «темна конячка» виборів і кандидат для протестного голосування (тобто умовний варіант «проти всіх»). Виборці голосують, зокрема, і за чотири роки його перебування на посаді. Але й без того шанси Трампа переобратися різні моделі прогнозування оцінюють у 5-11%, а букмекерські контори навіть вище — до 35% (у Байдена, до слова, трохи більше ніж 60%). Це не багато, але й не мало.